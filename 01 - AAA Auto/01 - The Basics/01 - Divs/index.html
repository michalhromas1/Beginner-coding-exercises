<!DOCTYPE html>
<html lang="cs">
  <head>
    <meta charset="UTF-8" />
    <meta name="viewport" content="width=device-width, initial-scale=1.0" />
    <title>O Škodě Octavia</title>
  </head>
  <body>
    <div>Škoda Octavia, 2017</div>
    <div>--- --- --- --- --- --- ---</div>
    <div>--- --- --- --- --- --- ---</div>
    <div>Proč koupit</div>
    <div>--- --- --- ---</div>
    <div>
      Moderní a nadčasový design, Špičková technika, Praktičnost, Široká servisní síť, Výborný poměr
      kvalita / užitná hodnota
    </div>
    <div>*** *** ***</div>
    <div>Úvodem</div>
    <div>--- --- --- ---</div>
    <div>
      Třetí generace Škody Octavia je dosud nejvyspělejším modelem populární řady. Představila se v
      prosinci 2012, combi pak přišlo na řadu v Ženevě zkraje roku 2013. Oproti předchozí generaci
      opět výrazně pokročila technika a v podstatě platí, že nová Octavia teď nabízí opravdu to
      nejlepší, co má koncern Volkswagen v této třídě k dispozici. A to ihned od začátku.
      Konstrukčním základem je nová koncernová platforma MQB, kterou najdeme třeba v sedmé generaci
      Golfu. S ní souvisí i zcela nové pohonné jednotky. Byť to tak při pohledu na základní
      technické parametry vypadat nemusí, motory v nové Octavii jsou zcela přepracované a
      automobilka i koncern slibují, že se u nich určitě nebudou opakovat potíže verzí předchozích.
      Motory TSI tak například přešly zpět na jistější a spolehlivější rozvod řemenem. Platforma MQB
      je také flexibilnější z hlediska prostorového uspořádání a využití některých technických
      řešení. Proto může mít Octavia III oproti Golfu o 5 centimetrů delší rozvor a některé verze
      mají jen obyčejnější zadní klikovou nápravu. Lepší, víceprvkovou mají až verze s výkonem
      vyšším než 110 kW, u sourozence Golfu je hranicí 90 kW. I přes obyčejnější techniku však jezdí
      i méně výkonné verze nové Octavie výborně.
    </div>
    <div>
      Ve výbavě třetí generace Octavie mohou být i takové vymoženosti jako adaptivní tempomat nebo
      systém předcházející kolizím v nízkých rychlostech. Dalšími specialitami jsou kolenní airbagy
      nebo aktivní kapota, která chrání chodce. Daleko širší uplatnění tu nacházejí i dvouspojkové
      převodovky DSG. Co se interiéru týče, místo pro posádku opět narostlo, vyšší nároky na
      bezpečnost si ovšem vyžádaly některé drobné změny v uspořádání interiéru. Například sedadla
      řidiče a spolujezdce jsou usazena co nejdále od dveří. Design nové generace pochází z pera
      mladého slovenského designéra Jozefa Kabaně, který si předtím vysloužil uznání u Audi a
      Bugatti. Octavia působí moderně a nadčasově a propracovaným a vyváženým vzhledem překonává i
      mnohé podstatně dražší automobily.
    </div>
  </body>
</html>
